<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="css/style.css" type="text/css" />
    <title>Wiersz dla dzieci</title>
</head>
<body>
    <h1 class="title">Słoń Trąbalski <br> Julian Tuwim</h1>
        <div class="text">
            <p>Był sobie słoń, wielki - jak słoń.<br>
                Zwał się ten słoń Tomasz Trąbalski.<br>
                Wszystko, co miał, było jak słoń!<br>
                Lecz straszny był zapominalski.<br>
                Słoniową miał głowę<br>
                I nogi słoniowe,<br>
                I kły z prawdziwej kości słoniowej,<br>
                I trąbę, którą wspaniale kręcił,<br>
                Wszystko słoniowe - oprócz pamięci.<br>
                <br>
                 Zaprosił kolegów - słoni - na karty<br>
                Na wpół do czwartej.<br>
                Przychodzą - ryczą: „Dzień dobry, kolego!”<br>
                Nikt nie odpowiada.<br>
                Nie ma Trąbalskiego.<br>
                Zapomniał! Wyszedł!<br>
                Miał przyjść do państwa Krokodylów<br>
                Na filiżankę wody z Nilu:<br>
                Zapomniał! Nie przyszedł!<br>
                <br>
                Ma on chłopczyka i dziewczynkę,<br>
                Miłego słonika i śliczną słoninkę.<br>
                Bardzo kocha te swoje słonięta,<br>
                Ale ich imion nie pamięta.<br>
                Synek nazywa się Biały Ząbek,<br>
                A ojciec woła: „Trąbek! Bombek!”<br>
                Córeczce na imię po prostu Kachna,<br>
                A ojciec woła: „Grubachna! Wielgachna!”<br>
                <br>
                Nawet gdy własne imię wymawia,<br>
                Gdy się na przykład komuś przedstawia,<br>
                Często się myli Tomasz Trąbalski<br>
                I mówi: „Jestem Tobiasz Bimbalski”.<br>
                Żonę ma taką - jakby sześć żon miał!<br>
                (Imię jej: Bania, ale zapomniał).<br>
                No i ta żona kiedyś powiada:<br>
                „Idź do doktora, niechaj cię zbada,<br>
                Niech cię wyleczy na stare lata!”<br>
                Więc zaraz poszedł - do adwokata,<br>
                Potem do szewca i do rejenta,<br>
                I wszędzie mówi, że nie pamięta!<br>
                „Dobrze wiedziałem, lecz zapomniałem,<br>
                Może kto z panów wie, czego chciałem?”<br>
                <br>
                Błąka się, krąży, jest coraz później,<br>
                Aż do kowala trafił, do kuźni.<br>
                Ten chciał go podkuć, więc oprzytomniał,<br>
                Przypomniał sobie to, co zapomniał!<br>
                <br>
                Kowal go zbadał, miechem podmuchał,<br>
                Zajrzał do gardła, zajrzał do ucha,<br>
                Potem opukał młotem kowalskim<br>
                I mówi: „Wiem już, panie Trąbalski!<br>
                Co dzień na głowę wody kubełek<br>
                Oraz na trąbie zrobić supełek”.<br>
                I chlust go wodą! Sekundę trwało<br>
                I w supeł związał trąbę wspaniałą!<br>
                <br>
                Pędem poleciał Tomasz do domu.<br>
                Żona w krzyk: „Co to?” – „Nie mów nikomu!<br>
                To dla pamięci!” – „O czym?” – „No… chciałem…”<br>
                - „Co chciałeś?” – „Nie wiem! Już zapomniałem!”</p>

        </div>
</body>
</html>